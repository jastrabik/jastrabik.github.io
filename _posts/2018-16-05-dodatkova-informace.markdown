---
layout: post
title:  "Dodatková informace"
date:   2018-05-16 22:22:54 +0200
categories: koncepty
author: Jiří Bureš
excerpt: Výzkumný program fakultní sociologie operuje s několika jednoduchými koncepty. Prvním je "dodatková informace", která má vysvětlit vztah mezi poznáním získaného uvnitř univerzity vůči subjektům mimo ní. 
---

## Koncept základní informace (ZI)

Všechny informace, které libovolná organizace (např. firma, samospráva, nezisková organizace) potřebuje pro plnění svého účelu, či pro svoji správu je "základní informace" (ZI). Organizace získává ZI nejčastěji čtením svých dat (tj. záznamy nebo výsledky své činnosti), nákupem dat, či z veřejně přístupných dat. Pokud se mluví o "informaci" v kontextu jakékoliv organizace, jde téměř vždy o ZI. 

**ZI je informace, která vyplývá z dat získanými činností organizace (tj. zkušenosti, záznamy, minulé nákupy a prodeje), nebo je výsledkem čtení libovolných dat motivováných účelem a obsahem záměrů organizace (tj. zisk, služba, správa, plány).**


## Příklad

Představme si, že touto organizací je třeba malé pekařství. Její vlastník, pekař, přemýšlí nad tím, jak vytvořit třeba lepší recept na sladké makové rohlíky. Kritériem může být třeba lepší chuť, nebo levnější receptura. Jakékoliv zjištění, které umožní zlepšit chuť, nebo zlevnit výrobu, je ZI. Pekař může vést rozhovory se svými zákazníky, aby zjistil, jaké makové rohlíky preferují. Nebo může mít nápad, na základě své dlouholeté zkušenosti s pečením rohlíků, který mu umožní ušetřit na nákladech. Rozhovory a osobní zkušenosti jsou data, se kterými pekař pracuje za účelem učinit specifickou změnu (inovaci) v organizaci, díky které se mu podaří dosáhnout jednoho ze dvou cílů.

Shodou okolností je pekařův vnuk studentem historie. Ten má zrovna za úkol (nebo si přeje) napsat práci z oblasti mikrohistorie.  Pekař se domluví se studentem, aby mu za malou úplatu sepsal práci na téma "dějiny makového rohlíku" (na místo toho, aby si musel přivydělávat u studia jejich pečením). Jakékoliv zjištění, které získá pekař po přečtení "dějin makového rohlíku", je "dodatkovou informací". U DI se však nedá předpovědět, jaký bude její účel. Může *nějak* posloužit v pekařství a její tématické vymezení to umožňuje, ale těžko může vyřešit nějaký specifický problém. Učinit rohlík chutnější, či levnější student historie nemůže. Avšak díky jeho malé práci od svého vnuka přijde pekař na nový recept. Nebo porozumí významům a původu svých receptu, o kterých neměl tušení.


## Koncept dodatková informace (DI)

**DI je informace, která vyplývá z dat, která nejsou záznamy z činnosti organizace, ale zároveň souvisí s účelem organizace. Nebo DI je výsledkem čtení dat, které organizace vytvořila, ale které není motivované účelem a obsahem záměru organizace.**

DI tak může vytvořit pouze někdo, jehož specializace právě není obsažena v rámci organiace. Proto ve zvoleném příkladu je zřejmé, že historická profese není nutná pro chod pekařství. Produkce DI není právě proto "outsourcingem", není převedením poptávky po ZI mimo organizaci. Student není "levnou silou", která zlepšuje chod organizace, ale nabízí něco jedinečného na základě své specializace. DI je malým obohacením, nikoliv malou pomocí.

Studentovým záměrem není zlepšit současnou recepturu makového rohlíku, ale dozvědět se různé zapomenuté variace, či zajímavé souvislosti - a právě kontext a vzdálené asociace jsou tím, co má vypracovat. Není svázán účelem firmy, ale pravidly historických metod a způsobů interpretace pramenů. Protože nenabízí ZI, tak nemůže právě proto pekař očekávat, že nabídne něco určitého. Student není zaplacený, aby vypracoval něco, co "je nutné udělat", ale nabídl něco nad rámec nutnosti.   

*Jaký účel může mít takto "neužitečná" DI?*

DI, kteoru získá pekař je příliš specifická na to, aby mohla být pouze datovým šumem. Jeho očekáváním není možnost, že DI může plnit funkce ZI. Její úloha spočívá v reflexivitě činností, prohloubení kultury organizace, či hlubší porozumění kontextu organizace, který se běžně nachází za jejím horizontem. Vzhledem k tomu, že často neurčitý "nápad", který vyplývá ze zkušenosti může vést k inovaci, lze pouze opatrně předpokládat, že podobnou funkci může mít DI. Nelze to však nikdy zaručit, a proto to není jejím účelem. Účelem je právě být něčím specificky relevantně navíc, drobným nadbytkem.

Investice do DI zvyšuje pravděpodobnost nepravděpodobné události uvnitř organizace a může spustit inovační proces, nebo alepoň obohatit sebe-reflexi organizace. DI není šumem, ale její specifičnost zajišťuje předpokládanou relevanci. Irelevanci je však extrémně pravděpodobné, nebo může být pouhým drobným dodatkem. 

(Jak funguje inovační proces v organizacích je pak dále zvláštním výzkumným tématem Fakultní sociologie, z.s., která se pak dále snaží tyto procesy aplikovat na úrovni studia a experimentálně na sobě samé.)


## Agregační organizace (AO)

Příklad vycházel z předpokladu, že se pekař se studentem znají a spolu dospěli k dohodě. Je zřejmé, že tento vztah byl založený především 1. na neformálních vztazích a 2. na náhodě (pekařův vnuk je zrovna studentem píšící práci z mikrohistorie). 

Organizace, která vytváří platformu pro setkání mezi organizací a studenty a zároveň zajišťuje základní kontrolovu kvality a zvyšuje pravděpodobnost setkání, lze nazvat "agregační organizací" (AO). Obecně je možné pozorovat v současné společnosti přechod k modelu AO, které nabízejí díky vývoji v ICT prostředí pro setkání - Alibaba a Amazon, Uber, Airnb aj. Jejich ZI jsou především různé adresy a metody validizace vztahů. Fakultní sociologie, z.s. usiluje o to být právě AO na úrovni univerzity. (A opět právě AO jsou předmětem jejího výzkumu.)

Avšak vztahy mezi organizací a studenty se možnosti nevyčerpávají. Pokud se vrátíme ještě jednou k příkladu, tak si lze snadno představit, že student historie přizval ke spolupráci studenta z nějakého uměleckého oboru, aby mu pomohl s prezentací výsledků. Práce, aby nebyla jen datovým šumeme, musí být stručná a pro klienta vizuálně zcela jasná. A tito dva studenti spojí síly třeba se studentkou organické chemie, která může přispět s vyjasněním některých procesů při výrobě těsta a mouky. 

Výsledná práce "o rohlíku" umožnila agregaci mezi třemi sférami univerzity (umění, humanitní a přírodní vědy), které jsou motivované finanční odměnou pekaře. Na jediné práci pak může pracovat více rozmanitých, neboť právě i "dějiny rohlíku" můžou být zpracovány v přehlednou infografiku, či technologickou vizualizaci. Kritéria na DI jsou vysoká srozumitelnost a koncentrovanost informace.


## Výtky vůči DI

Představa, že studenti píší práce, které mají hodnotu pro postup studiem, tak pro subjekty mimo univerzitu může oprávněně vzbuzovat nejistotu. Tato nejistota pramení ze dvou pochybností - 1. zda studenti jsou schopni nabídnout v průběhu studia jakkoliv hodnotné práce, 2. zda se tím nenaručují hranice univerzity, která se stává posloušnou vnějším zájmům a prohlubuje to komodifikaci vzdělání.

Úkolem jakékoliv AO, která zprostředkovává vztahy je zajistit kvalitu a kolaboraci na díle, které zajistí to, že spolupráce studentů bude hlavní hodnotou výsledné práce. Nebo-li zvyšování různorodosti perspektiv má snížit zřejmá omezení způsobenou neúplnou kvalifikací. Dále AO zajišťuje základní revizi prací a organizace poptávající DI je srozuměna s tím, co může očekávat - nejde v žádném případě o ZI, něco, co nutně potřebují. Jejich motivem ke spolupráci je zvýšení sebe-porozumění a podpora studentů, nikoliv nutnost.

Ke komodifikaci vzdělání právě proto nedochází, neboť práce na DI není "outsourcingem", či "levnou silou". Studenti stále aplikují stejné metody, či dodržují kritéria studentské práce. Avšak právě doposud jsou studenti nuceni pracovat při studiu, či píší práce, které slouží jen k průchodu předmětem, a tak jsou často "nahrané" a vytvářejí strategie jejich rychlého vyřízení. Zajištění smysluplných témat (pro neziskové organizace, samosprávy), či výnosných prací (pro firmy) je právě naopak právě zvýšit čas strávený pracemi, které souvisí s vysokoškolským vzděláním. To neznamená jen zvýšit "praxi studentů", ale právě učinit studium specifickou praxí, jež má smysl sama o sobě a není jen průpravou ke zkouškám. DI umožňuje získat zpětnou vazbou, která je nezbyná pro osobní rozvoj a studium oboru, dokud režim masové univerzity neumožňuje vytvořit hlubší zpětnou vazbu pro své studenty.  











