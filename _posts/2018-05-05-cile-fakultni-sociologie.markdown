---
layout: post
title:  "Cíle FS"
date:   2018-05-05 10:22:54 +0200
categories: sociologie univerzita krize
author: Jiří Bureš
excerpt: Fakultní sociologie, z. s. (dále jen spolek) je nevládní a nezisková organizace, jejímž posláním je pomáhat studentům sociologie a popularizovat sociologii v české společnosti. Těchto cílů je dosahováno prostřednictvím čtyř hlavních činností (výuka studentů na SŠ, řešení školních prací s přesahem mimo univerzitu, rozvíjení autorských dovedností, průprava ve správě organizací).
---

§ 1    Členové spolku se podílejí na dobrovolné výuce žáků středních škol. Spolek zprostředkovává kurzy, během kterých se členové spolku  zacvičují ve výuce. Následně jsou středním školám nabízeny interaktivní semináře, jejichž obsahem jsou zajímavě podané informace, statistiky a fakta o tématech, která jsou žákům blízká (např. masmédia, univerzita, inovace a technologie aj.), a která zároveň spadají do kompetence sociologie. Členové spolku si díky vedení seminářů na středních školách osvojují schopnost zajímavě a jednoduše vykládat sociologické poznání. Tím zároveň zvyšují úspěch ve vlastním studiu a získávají dovednosti pro případné uplatnění v libovolné lektorské praxi.
 
§2    Členům spolku je umožněno řešit v rámci svých studijních prací praktické problémy současné společnosti. Za tímto účelem spolek kontaktuje samosprávy (např. starosty drobných obcí), firmy (např. technologické start-upy, aktéry v sociálním podnikání aj.) a neziskové organizace (např. v oblasti sociální péče, ochrany zvířat aj.) a poptává relevantní problémy, které pro ně studenti v rámci svých prací a výzkumů mohou individuálně, či kolektivně řešit. Díky tomu studenti již během studia získávají  zkušenosti s rozmanitými oblastmi lidské činnosti a zvyšují uplatnění pro jejich rozličná budoucí zaměstnání. Záměrem je také zajistit studentům odměnu a otevřít tak možnost výdělku prostřednictvím sociologické praxe.

§3    Spolek vydává studentský a populárně naučný časopis Krize. Časopis seznamuje čtenáře s rozmanitými krizemi moderní společnosti: masové univerzity, vzdělání, humanitních věd, objektivity, masmédií, hospodářství, demokracie, identity, ekologické, partnerské, finanční, migrační, dluhové, politické, klimatické, ústavní aj.  Tyto rozmanité příklady krizí a různé společenskovědní pohledy na ně vyjadřují povahu rozmanité perspektivy sociologie. Neboť na příklad i “ekonomická krize” není vysvětlitelná jen ekonomií, protože nemá jen ekonomické příčiny a důsledky. Za tímto účelem časopis seznamuje s různými úrovněmi lidské zkušenosti a spojitými souvislostmi.

§4    Různé vedlejší činnosti vyplývají z těchto tří hlavních. Na příklad zacvičování studentů k výuce sociologie umožňuje vypracovat materiály, které mohou být dále nabízeny všem učitelům společenských věd pro zpestření jejich výuky.  Aby se studenti sociologie mohli uvedeným činnostem věnovat, nabízí spolek rady pro efektivní a úspěšné studium. V neposlední řadě samotné podílení se na každodenní správě spolku a plánování seminářů rozvíjí rozmanité manažerské a administrativní dovednosti.


