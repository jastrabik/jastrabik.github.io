---
layout: page
title: Program
permalink: /program/
---

	
Studenti sociologie často obtížně nacházejí odpovědi na tři otázky - 1. Co je sociologie?, 2. K čemu je sociologie?, 3. Co budeš se sociologií dělat? To nelze zdůvodnit individuální neznalostí a osobním selháním porozumět oboru, neboť často právě ani úspěšné studium nezvyšuji jistotu odpovědí. Příčinou nejistoty jsou přednosti sociologie – rozmanitost přístupů a předmětů zájmu. Avšak předat toto vědění vyžaduje specifické podmínky, kterým neodpovídají okolnosti současné masové univerzity. Důsledkem je pak odcizení studentů od oboru, frustrace a nízká motivace ke studiu. FS proto usiluje o sociologickou reflexi právě těchto sociálních podmínek její výuky, a tak o extenzi sociologie do každodenního života jejích studentů.

Fakultní sociologie, z. s. (FS) je nevládní a nezisková organizace, která pomáhá studentům sociologie odpovědět na otázky, které mají o hodnotě a povaze oboru. A skrze tento záměr usiluje o obecný rozvoj oboru. Tento cíl nabývá dvou konkrétních podob, které vyplývají z postavení sociologie v českém vzdělávacím systému:

Prvním cílem FS je zvýšit hodnotu studia sociologie. Osvojení sociologického poznání vyžaduje dialog a interaktivní výuku, kterou současné masové univerzitní vzdělání neumožňuje. Zároveň, FS usiluje o zlepšení obsahu společenských věd na středních školách, aby budoucí studenti měli dostatek informací o povaze sociologie a jejích příbuzných oborů. Také usiluje o zlepšení povědomí o hodnotě sociologického vědění právě u těch studentů, kteří ji studovat nebudou. FS tyto výzvy řeší jejich propojením.

V rámci seminářů FS se studenti učí vykládat sociologii a nacvičené dovednosti aplikují na interaktivních seminářích se středoškolskými žáky, či při přípravě materiálů pro učitele společenských věd. Takto se učí sociologii do hloubky skrze způsoby jejího veřejného a vlastního výkladu, tedy zjednodušováním. Díky tomu si noví studenti sociologie internalizují (přivlastňují) oborové vědění, aby mu dávali objektivní platnost a smysl skrze jeho sdílení. Protože pro dialog a interakce není prostor na univerzitní půdě, jsou rozvíjeny v prostoru mezi střední a vysokou školou.

Druhým cílem FS je zvýšit přehled o možnostech povolání po ukončení studia. Vzhledem k růstu absolventů oboru a neurčitelností povolání se sociologickým diplomem, se zvyšuje nejistota o správnosti volby tohoto oboru. Důsledkem je nízká motivace ke studiu a odcizení od disciplíny. Tyto nejistoty mohou vést až k sociální anomii, kdy ani úspěšné studium nevede k vyjasnění povahy povolání po absolvování a úloze oboru ve společnosti. Úzkosti řeší studenti individuálně mimo disciplínu a vedle studia. Často si vydělávají na život v neodborných profesích, které se stávají jejich hlavní povinností, škola a získání specifické odbornosti až druhou.

Proto FS kontaktuje samosprávy (např. starosty drobných obcí), firmy (např. technologické start-upy, aktéry v sociálním podnikání aj.) a neziskové organizace a poptává relevantní problémy, které pro ně studenti v rámci svých studentských prací můžou individuálně, či kolektivně řešit. FS tyto studentské drobné práce kontroluje a nabízí je klientům jako dodatkové informace . Vzhledem k modernizačnímu tlaku na pozorování sociálních podmínek ve všech ekonomických odvětvích, je poptávka po základním sociologickém poznání zvýšena. Studenti díky tomu můžou nabýt pestrých zkušeností a seznámit se s různými profesemi a sférami života.

FS řeší pozorované problémy sociologie ve vzdělávacím systému skrze rozvoj autorských dovedností. Prostřednictvím autorství dochází k osobnímu rozvoji, který je však svázaný s nabýváním sociologické odbornosti. Proto jakkoliv jsou činnosti směřovány do volného času studentů, tak jsou zároveň prospěšné pro vlastní postup studiem. Tato jednota je umožněna praxí, kterou je svobodný pohyb – v prvním případě mezi střední a vysokou školou, společností a univerzitou. Právě v tom se zrcadlí sama sociologie – rozhled nad rozmanitostí jiných odborností, pohyb podél i napříč různými hranicemi ve společnosti.

FS je nejen odpovědí na specifické nejistoty studentského života, ale sama usiluje o obecný rozvoj sociologie – sociální problém i jeho řešení definuje sociologicky. Výzkumný program FS je označený stejnojmenně jako “fakultní sociologie” a navazuje, vedle sociologie sociologie, především na záměry veřejné sociologie. Ta může být definována jako schopnost říci něco publiku o něm samotném. Autorství pak znamená schopnost vystoupit a říci něco svým způsobem o publiku samotném. Na rozdíl od jiných věd se tak předmětem nestává “ono” a “oni”, ale “Vy”. Aby mohla FS rozvíjet dvě úrovně autorství, tak slouží jako platforma k oslovení dvou publik.

Prvním publikem jsou současní a budoucí studenti sociologie. Jejich sdíleným tématem je pak univerzita, jako idea, tak jako praxe. Druhým publikem je nejširší společnost, pro niž je nejobecnějším sdíleným tématem modernizace, konkrétně pak rozmanité krize v jejím důsledku. Záměrem FS je proto také vydávat časopis Krize, který slouží k popularizaci sociologie jako vědy nahlížející na rozmanité krize.

Všechny tyto činnosti - rozvoj autorství a schopnost identifikace vlastního sociologického tématu a zprostředkování publik k možnosti témata sdíle a autorství testovat, vede nakonec k otevření možnosti odpovědět na tři otázky každém studentu po svém.

