---
layout: post
title:  "Okolnosti FS"
date:   2018-05-05 09:22:54 +0200
categories: sociologie univerzita krize
author: Jiří Bureš
excerpt: Na FS je možné nahlížet jako na organizaci mající cíle vyplývajících z konkrétních problémů, kterým čelí studenti sociologie při svém studiu. Zároveň ale "fakultní sociologie" je způsobem nahlížení na sociální podmínky výuky sociologie, a tak výzkumným programem, jež si klade za cíl přinést nové sociologické poznání.  
---
Prvním cílem FS je zvýšit hodnotu studia sociologie. Osvojení sociologického poznání vyžaduje dialog a interaktivní výuku, kterou současné masové univerzitní vzdělání neumožňuje. Zároveň, FS usiluje o zlepšení obsahu společenských věd na středních školách, aby budoucí studenti měli dostatek informací o povaze sociologie a příbuzných oborů. Také usiluje o zlepšení povědomí o hodnotě sociologického vědění právě u těch studentů, kteří ji studovat nebudou. FS tyto výzvy řeší jejich propojením.

V rámci seminářů FS se studenti učí vykládat sociologii a nacvičené dovednosti aplikují na interaktivních seminářích se středoškolskými žáky, či při přípravě materiálů pro učitele společenských věd. Takto se učí sociologii do hloubky skrze způsoby jejího veřejného a vlastního výkladu, tedy zjednodušováním. Díky tomu si noví studenti sociologie internalizují (přivlastňují) oborové vědění, aby mu dávali objektivní platnost a smysl skrze jeho sdílení. Protože pro dialog a interakce není prostor na univerzitní půdě, jsou rozvíjeny v prostoru mezi střední a vysokou školou.

Druhým cílem FS je zvýšit přehled o možnostech povolání po ukončení studia. Vzhledem k růstu absolventů oboru a neurčitelností povolání se sociologickým diplomem, se zvyšuje nejistota o správnosti volby oboru. Důsledkem je nízká motivace ke studiu a odcizení od disciplíny. Tyto nejistoty mohou vést až k sociální anomii, kdy ani úspěšné studium nevede k vyjasnění povahy povolání po studiu a úloze oboru ve společnosti. Úzkosti řeší studenti individuálně mimo disciplínu a vedle studia. Často si vydělávají na život v neodborných profesích, které se stávají jejich hlavní povinností, škola a získání specifické odbornosti až druhou. 

Proto FS kontaktuje samosprávy (např. starosty drobných obcí), firmy (např. technologické start-upy, aktéry v sociálním podnikání aj.) a neziskové organizace a poptává relevantní problémy, které pro ně studenti v rámci svých studentských prací můžou individuálně, či kolektivně řešit. FS tyto studentské drobné práce kontroluje a nabízí je klientům jako dodatkové informace. To jsou informace nestrategické povahy, ale pro subjekt stále informativní (kontextuálně, reflexivně). Vzhledem k modernizačnímu tlaku na pozorování sociálních podmínek ve všech ekonomických odvětvích, je zvýšena poptávka po základním sociologickém poznání. Studenti díky tomu můžou nabýt pestrých zkušeností a seznámit se s různými profesemi a sférami života.

FS řeší pozorované problémy sociologie ve vzdělávacím systému skrze rozvoj autorských dovedností. Prostřednictvím autorství dochází k osobnímu rozvoji, který je však svázaný s nabýváním sociologické odbornosti. Proto jakkoliv jsou činnosti směřovány do volného času studentů, tak jsou zároveň prospěšné pro vlastní postup studiem. Tato jednota je umožněna praxí, kterou je svobodný pohyb - v prvním případě mezi střední a vysokou školou, společností a univerzitou. V tom se zrcadlí sama sociologie - rozhled nad rozmanitostí jiných odborností, pohyb podél i napříč různými hranicemi ve společnosti. 

FS je nejen odpovědí na specifické nejistoty studentského života, ale sama usiluje o obecný rozvoj sociologie - sociální problém i jeho řešení definuje sociologicky. Výzkumný program FS je označený stejnojmenně jako “fakultní sociologie” a navazuje, vedle sociologie sociologie, především na záměry veřejné sociologie. Ta může být definována jako schopnost říci něco publiku o něm samotném. Autorství pak znamená schopnost vystoupit a říci něco svým způsobem o publiku samotném. Na rozdíl od jiných věd se tak předmětem nestává “ono” a “oni”, ale “vy”. Aby mohla FS rozvíjet dvě úrovně autorství, tak slouží jako platforma k oslovení dvou publik.

Prvním publikem jsou současní a budoucí studenti sociologie. Jejich sdíleným tématem je pak univerzita, jako idea, tak praxe. Druhým publikem je nejširší společnost, pro něž je nejobecnějším sdíleným tématem modernizace a konkrétně rozmanité krize v jejím důsledku. Záměrem FS je proto vydávat časopis Krize, který slouží k popularizaci sociologie jako vědy nahlížející na rozmanité krize.

FS pomáhá odpovědět studentům na tři základní otázky: 1. Co je sociologie?, 2. K čemu je sociologie?, 3. Co budeš se sociologií dělat? Na tyto otázky odpovídá každý student po svém díky zkušenostem zprostředkovanými FS.



