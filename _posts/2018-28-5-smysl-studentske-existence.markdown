---
layout: post
title:  "Existenciální smysl studentské angažovanosti a spolkového života I"
date:   2018-028-05 10:22:54 +0200
categories: organizace
author: Petr Ťoupalík
excerpt: Jaký smysl má studovat humanitní obor v kontextu současné společnosti, současné univerzity, vlastního života...? A jak k jeho hledání a naplňování (ne)pomáhají studentské spolky?
---

Pokud se hodláte vydat na cestu humanitního vzdělání, či již po ní kráčíte, máte možná podobné prvotní úmysly jako já, student politologie. Svůj obor jsem si vybral s nadějí, že se naučím jak promítnout své ideály do praxe –ale namísto toho jsem se již následující akademický rok na jednom filosofickém semináři uvedl jako „člověk, který má rád lidi, ale nevadilo by mu, kdyby svět zítra nebyl“.

Řada z Vás si jistě prožila, či prožije, podobné rozčarování a zklamání, pokud jste přišli do prostředí univerzity prostoupeni vřelými ideály a touhou, jak se říká, “něco změnit”. V takovém případě jste i vy jistě zjistili, či zjistíte, že setrvávat v okamžiku absolutního zmaru je neplodné a nemožné. Svět se nezastaví a přitom ti zbylí hrají o jeho osud i osud Váš.
Není plodné podlehnout vykořenění a existenciální tísni, ani pyšné lepšolidské vzpouře.

Je jistě pravda, že Vaše nitro se vydalo na cestu delší, těžší, ale také daleko lepší, než jaká čeká masy studentů, které se pouze valí mechanizovaným a odcizeným ústrojím našeho vysokého školství, aniž by jedinkrát pomysleli, zda má jejich život, tak jak stojí nyní a tam kam směřuje, jakýkoliv hlubší význam.
Běží zde o samotnou podstatu svobody a výlučnosti, jíž se odlišuje člověk od biologického materiálu, který nevědomě směřuje k opotřebení. 

Tolik tedy na úvod a nyní k samotné hlavní otázce, na kterou se pokusím v následujícím seriálů článků odpovědět: Jaká areté je vlastní studentovi humanitního oboru? Kdo je? K čemu je? Jaké má možnosti a vyhlídky?

Odpověď na tuto množinu otázek se pokusím nastínit nikoliv stanovením nějaké tvrdé definice, ale úvahou nad jednotlivými možnostmi studenta. Jeho prvotní volbou po příchodu na vysokou školu je, zda se stane "sociálním", nebo "asociálním" živlem.
